---
title: 中國古代十大情詩
author: Carlxu
type: post
date: 2017-02-09T02:45:35+00:00
url: /201702/281/
categories:
  - 家庭教育
tags:
  - 诗词

---
## 一 《卜算子》 {#toc_0}

李之儀

我住長江頭，君住長江尾。  
日日思君不見君，共飲長江水。  
此水幾時休，此恨何時已。  
只願君心似我心，定不負相思意。

<!--more-->

## 二 《江城子》 {#toc_1}

苏轼

十年生死兩茫茫，不思量，自難忘。  
千里孤墳，無處話凄涼。  
縱使相逢應不識，塵滿面，鬢如霜。  
夜來幽夢忽還鄉，小軒窗，正梳妝。  
相顧無言，惟有淚千行。  
料得年年腸斷處，明月夜，短松岡。

## 三 《詩經邶風擊鼓》 {#toc_2}

擊鼓其鏜，踴躍用兵。土國城漕，我獨南行。  
從孫子仲，平陳與宋。不我以歸，憂心有忡。  
爰居爰處？爰喪其馬？於以求之？於林之下。  
死生契闊，與子成說。執子之手，與子偕老。  
於嗟闊兮，不我活兮。於嗟洵兮，不我信兮。

## 四 《上邪》 {#toc_3}

我欲與君相知，長命無絕衰。  
山無陵，江水為竭，  
冬雷震震，夏雨雪，  
天地合，乃敢與君絕！

## 五 《行行重行行》 {#toc_4}

行行重行行，與君生別離。  
相去萬餘里，各在天一涯。  
道路阻且長，會面安可知。  
胡馬依北風，越鳥巢南枝。  
相去日已遠，衣帶日已緩。  
浮雲蔽白日，遊子不顧返。  
思君令人老，歲月忽已晚。  
棄捐勿復道，努力加餐飯。

## 六 《鵲橋仙》 {#toc_5}

秦觀

纖雲弄巧，  
飛星傳恨，  
銀漢迢迢暗度。  
金風玉露一相逢，  
便勝卻人間無數。

柔情似水，  
佳期如夢，  
忍顧鵲橋歸路!  
兩情若是久長時，  
又豈在朝朝暮暮!

## 七 《雁邱詞》 {#toc_6}

元好問

問世間情是何物，直教生死相許。  
天南地北雙飛客，老翅幾回寒暑。  
歡樂趣，離別苦，就中更有痴兒女。  
君應有語，渺萬裡層雲，千山暮雪，隻影向誰去。

橫汾路，寂寞當年簫鼓，荒煙依舊平楚。  
招魂楚些何嗟及，山鬼暗啼風雨。  
天也妒，未信與，鶯兒燕子俱黃土。  
千秋萬古，為留待騷人，狂歌痛飲，來訪雁邱處。

## 八 《君生我未生，我生君已老》 {#toc_7}

唐代歌謠

君生我未生，我生君已老。  
君恨我生遲，我恨君生早。  
君生我未生，我生君已老。  
恨不生同時，日日與君好。  
我生君未生，君生我已老。  
我離君天涯，君隔我海角。  
我生君未生，君生我已老。  
化蝶去尋花，夜夜棲芳草。

## 九 《離思》 {#toc_8}

元稹

曾經滄海難為水，除卻巫山不是雲。  
取次花叢懶回顧，半緣修道半緣君。

## 十 《蝶戀花》 {#toc_9}

柳永

佇倚危樓風細細，  
望極春愁，  
黯黯生天際。  
草色煙光殘照里，  
無言誰會憑欄意。

擬把疏狂圖一醉，  
對酒當歌，  
強樂還無味。  
衣帶漸寬終不悔，  
為伊消得人憔悴。